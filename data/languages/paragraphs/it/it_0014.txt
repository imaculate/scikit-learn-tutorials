L'obiettivo di Wikipedia è creare un'enciclopedia libera ed "universale", in termini di argomenti e completezza delle voci trattate. Wikipedia è stata descritta da Jimmy Wales, uno dei suoi fondatori, come uno sforzo per creare e distribuire un'enciclopedia libera della più alta qualità possibile ad ogni singola persona sul pianeta nella sua propria lingua. Wikipedia, nelle intenzioni di Wales, dovrebbe raggiungere nel lungo termine una qualità pari o migliore dell'Enciclopedia Britannica ed essere pubblicata anche su carta. In quanto enciclopedia a carattere universale Wikipedia tratta voci di geografia, storia, filosofia, scienze, tecnologia, scienze sociali, letteratura, arte, spettacolo, sport, biografie, aziende ed altro ancora. Le voci sono comprese nei rispettivi Portali, strutturati secondo Progetti, e a loro volta organizzate in Categorie.